Gundestrupkarret blev fundet i Himmerland i 1891.

Der er ingen der er 100% sikre på hvor karret stammer fra. Teknikken og sølvsmedsningsstilen benyttet peger mod Thrakerne der levede i Bulgarien og Rumænien århundreder før vor tid. De afbildede figurer er dog fra keltisk mytologi og kelterne levede mange steder; Sydtyskland, Østrig, Tyrkiet, Ungarn, Slovakiet, Serbien og Italien. Det vides derfor ikke præcist, hvor det kom fra, men det måtte være kommet fra et sted, hvor de to folkeslag boede sammen: Sydvestrumænien eller Nordvestbulgarien.

En populær teori er at Gundestrupkarret blev skabt for at besegle en pagt mellem kelterne og thrakerne. En militær pagt mod de truende romere. Det ville forklare de sammenstødende temaer.

Hvordan karret kom netop hertil kunne skyldes en hær af hærgende Kimbrere, en jysk stamme, der drog sydpå og tilføjede romerne et nederlag i Noreia. De sloges også mod Thrakerne og Kelterne og det er ikke utænkeligt at de tog karret i krigsbytte.
En anden mulighed kunne være, at de havde indgået en alliance sammen med Thrakerne og Kelterne mod de truende romere og fået karret i alliancegave. Dog er dette blot teorier, da man slet ikke er sikker på, at kimbrerne overhovedet var involverede.

I forhold til selve udseendet, så fortæller hver fremstilling på karret en mytologisk historie og henviser til den afskildrede guds funktion. En af afbildningerne er en gudinde, der får ordnet hår af en lille hjælper. Ved hendes bryster ligger en mand og et firbenet dyr, som menes at være en hund. Hendes funktion var at give skønhed og liv til både mennesker og dyr. På den modsatte plade er, hvad man antager er hendes modpart. En gud med to ulvehoveder ved sit bryst. Hver af dem bider et menneske over, symboliserende døden.

Pladen med de mange fodsoldater kaldes Krigspladen. Den er særligt speciel, da den bygger på både keltiske og thrakiske myter. Linjen mellem fodfolkene og rytterne menes at symbolisere den jordiske tilværelse, og at fodfolkene var i underverdenen, hvor rytterne var i oververdenen. Man mener, at fodfolkene bevægede sig mod præsten, da de troede, at han ved at dyppe dem i genoplivelseskedlen, kunne give dem evigt liv. De ryttere, der ses ovenover, er dem, som på denne måde har genopstået og rider mod lyset og dagen. Hunden er en afbildning af en af underverdenens beskyttere, hvorimod slangen med vædderhorn symboliserer forbindelsen mellem underverdenen og oververdenen.

En anden plade viser en tyreofring gentaget tre gange. Der menes at være en forbindelse mellem ofringen og kvinden på bundpladens kamp mod den faldne tyr. Hun har haft tre hunde til hjælp, og kampen virker næsten givet. Meningen er dog stadig uvis.

Kar som Gundestrupkarret blev ofte brugt som drikkekar til fester overalt i Europa. Gundestrupkarret var for fint til at blive brugt som et gement drikkekar og grundet krigspladeafbildningerne, tror man, at karret måske blev rørt ved eller drukket fra før kamp. Da krigerne kunne se, hvordan efterlivet så ud, behøvede de ikke at være bange for at dø i kamp.

Karret fik et eftersyn i år 2000. Der blev fundet seks oversete billeder, som man før ikke havde opdaget grundet forsigtighed. Billederne viste en 4,4 cm "høj" mand der blæste i et horn lavet af horn. Ud fra hans mave har han også en stump horn. Der fandtes også to tegninger af kattedyrs hoveder, noget man måske tror var løvinder.

Hvor gammelt karret er vides ikke helt præcist. Der blev fundet bivoks i hulningerne bag pladernes relieffer; en slags understøttelse til når man bankede og punslede i sølvet. Der blev forsøgt at foretage, hvad der hedder en kulstof-14 analyse, men det gav ikke noget konkluderende svar på, hvor gammelt materialet var, siden det i undertiden var blevet forurenet af andre materialer, der ligger i jorden. Ud fra figurerne gættes der på, at karret er blevet lavet, når som helst mellem 150 år før vor tid og 50 år efter vor tid.
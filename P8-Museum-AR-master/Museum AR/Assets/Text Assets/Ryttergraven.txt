Ulv Galicienfarers sværd. Manden var jarl og tilmed ganske tæt på kongen.

Han drog på korstog til Jakobslandet, bedre kendt som Spanien nu til dags, omkring 1015 for at hjælpe med at befri området Santiago de Compostela fra muslimerne, som havde erobret det i 997.
Legenden fortæller, at han endivdere hjalp en grev Romaniz med at sejre over baskerne under et større togt, men som den viking han jo stadig var, så plyndrede han også på vejen og bragte diverse rigdomme med hjem.

Dette er de to største årsager til, at Ulv og vikingerne generelt tog afsted. Det var eventyrlyst i starten, men man fandt så hurtigt ud af, at mange lande lå ubeskyttede hen og var oplagte mål for plyndringer. Gennem tiden opnåede vikinger både at være handelsfolk, lejesoldater, røvere, diplomater, pengeafpressere, opdagelsesrejsende, indvandrere, kolonister og overfaldsmænd.
Det var så senere hen, at man begyndte på disse korstog, som også blev kaldt befrielseskampagner eller missionskrige, men forskellen på disse og plyndringer har nok været minimal for de folk, det gik ud over. 

Han blev udnævnt som kongens personlige beskytter, og da han døde af alderdom fik han en begravelse passende for en jarl, med sværd og rytterudstyr til hans videre rejse til Valhalla. Efterfølgende blev der dog opført et kristent kapel over hans grav for at cementere ham som en sand kristen.
Vikingerne var nemlig efterhånden blev ​kristnet under Harald Blåtand i slutningen af 900-tallet, men uden stadig at være helt overbevist, valgte man at være på den sikre side ved at sørge for, at Ulv fik mad og værdifulde gaver med i graven.

Der var tradition for at ofre kostbare sværd i søer og moser, da de var noget af det mest værdifulde, de ejede. I Vilsted Sø, som ligger i nærheden, er der også fundet to helt særlige sværd. Det var bestemt ikke alle undt at bære et våben af denne slags. Kun højtstående personer havde råd til noget så kostbart og prestigefyldt. Et sværd kunne også gives som gave, hvis man ønskede at være på særlig god fod med nogen. Hvis man tog godt vare på sit sværd, så kunne det gives videre til de næste generationer, når man selv var blevet for gammel til at svinge det.

Selve sværdet, der ses ved denne udstilling, er et enhåndsværd, så det tog en høj mand at svinge så stort et sværd. Da sværdet først blev udgravet, fandt man ikke den mellemste del, men den blev fundet senere, og derfra kunne det udledes, at han altså var en stærk mand. Det skulle være et sværd af ypperste kvalitet. 90 cm langt og fremstillet af sydtysk stål, som var det bedste jern, man kunne opdrive i Europa. På klingen stod der noget i retning af INNOMINID(ei), altså i Guds navn med et kristent kors foran.

Grebene kunne være lavet af både forskellige former for knogle og hjortetak eller af guld og sølv. Ulvs sværds greb var lavet af jern, hvilket han kompenserede for ved at få nogle fantastiske mønstre indlagt. På klingen er der også en blodrille, som man ofte lavede for at spare værdifuldt metal. Det at spare lidt på metallet havde også den fordel at gøre sværdet lettere.



